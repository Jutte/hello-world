Bugg är en svensk pardans som dansas till musik i fyrafjärdedelstakt i vanligtvis snabbt tempo, 120-180 BPM. Dansen har inga fasta variationer utan är en helt improviserad dans där föraren för följaren i olika snurrar och turer. Bugg och foxtrot och one-step[1] är de vanligaste sällskapsdanserna i Sverige.

Som pardans skiljer sig bugg från många andra danser eftersom de dansande inte håller om varandra, som i till exempel foxtrot och vals. Istället håller de varandra i en eller bägge händerna större delen av tiden och byter grepp ofta. Bugg dansades länge mest till dansbandsmusik, men numera buggar man även till annan populärmusik.

Ursprung[redigera | redigera wikitext]
Namnet kommer från jitterbug, som i sin tur är ett samlingsnamn för en mängd olika swingdanser så som lindy hop och east coast swing. Lindy hop dansas till swing (~80 - 300 BPM). Lindy hop, med basen 8 taktslag (även 6, 10, 12 ...), har influerat andra danser såsom boogie woogie (6 takt) och 1950-talets rockmusik, som i sin tur skapat grunden för bugg. Det går även att se vissa likheter med Bal-swing Balboa.

I nuvarande form är bugg från 1968, då en dansskola i Gävle började undervisa i bugg. Även i Örebro 1965 fanns en efterfrågan på buggkurser[2]. Det dröjde dock ända till år 1978 innan bugg kom till Stockholm[3]. Åren innan bugg kom var rock'n'roll den swingdans som dansades mest. 1960-tals rock'n'roll liknar i stora stycken bugg. Till skillnad från de danser som den härstammar ur har buggen sitt grundsteg på 4 taktslag. Genom åren har vissa typiska stilar som exempelvis "linjebugg" (90-talet) och "åhej" (2000-talets första decennium) utvecklats baserat på buggens grundregler och karaktär. Buggen fortsätter att förändras.
